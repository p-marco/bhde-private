**I**
Martis et arma feri, et partum virtute triumphum
magnanimi dic, Musa, viri, qui fortibus ausis
dispulit invectos Tyrrhenum ad littus Iberos
intrepidus; gentem neque enim periisse Latinam
fas erat, externoque viros parere tyranno. 
Quis metus exactas animis in praelia gentis
barbaricas, Italasve novo concurrere bello
impulit? Indomitum quae causa lacessere Martem
suasit? Et amborum populos aeterna subegit
exercere odia? Ac tantas consurgere in iras? 
Prisca fides, veterumque memor Discordia rerum,
quod mare, quod terras Romana potentia quondam
imperiis elata suis Garamantas et Afros,
Auroram et Zephyrum, nec non Boreanque Notumque
subdiderat pedibus, domitumque subegerat orbem. 
Hinc fluere urgenti semper discordia fato
longius, et stimulis agitatae ingentibus irae
misceri, totisque furor crebrescere terris,
Romanosque duces vani indignantur Iberi
extremas populasse plagas; tempusque monere 
tum demum facilis Latii tentare ruinas,
discordisque animos, bellum crudele videbant
Italiae commune scelus. Ligus omnis in armis,
Euganeusque fuit: regem sortita potentem
barbara gens Italas ibat sibi poscere terras. 
Iam tum Fama viros movet inclyta, totaque surgit
Gloria, et antiquae iam laudis amore feruntur
praecipites populi: veterum iam facta parentum
inter se memorant, varioque ardore tumescunt.
Hinc decus Ausonium, priscique superbia regni, 
et fortuna deum, rebus quae fida Latinis
usque fuit, dum bella domo procul alma gerebat
Italia, et virtus hominum Romana priorum.
Monstra deum multos iam tum vulgata per annos
signa futura dare, ac caedem et crudele minari 
excidium, terraeque tremor: tum coepta moveri
praelia per populos inter se, et plurima leto
corpora, Parcarum demesso stamine, reddi;
defectusque polo Solis, Lunaeque recursus
et dira facies, et sydera ab aethere lapsa, 
omnia quae iam tum belli portenta futuri
digna dabant, letumque viris stragemque parabant.
Nam ferus Ausonias veniens Alphonsus ad oras,
exponensque feram Tyrrheno in littore gentem,
adventu et fama populos terrebat Hetruscos. 
Cum Pater ipse deum caelo Saturnius alto
Mercurium arcessit, tenuis qui verba per auras,
et mandata refert patris: “Cyllenia proles,
nate, vola, claroque celer delabere Olympo,
Sismundumque moras qui nunc terit, ea age longas 
alloquere, ut totas compellat in agmina gentis
Italiae, et patriis Alphonsum avertat ab oris.
Ille quidem, quanvis bello sit clarus et ipso,
Parthenopenque suis olim submiserit armis,
effugiet, se seque velocibus auferet austris, 
pontivagoque dabit sinuantia lintea malo”.
Sic ait: ille pedem pulchris talaribus ornat,
et levibus pennis ventosas implicat alas,
tum virgam, assuetumque capit de more galerum,
ac pariter labens caelo se misit, et auras 
navigat aethereas, vastumque relinquit Olympum.
Olli operans longe Zephyrum aspirabat Apollo.
Contigit accitis demum tentoria ventis
Pandhulphi magni, media qui nocte quietem
divinam, et placidos carpebat pectore somnos 
“Eus”, ait, “an vigilas Italorum maxime ductor?
Me Pater ille deum supero tibi mittit Olympo.
qui freta, qui terras, atque aurea sidera torquet.
Duc, iubet, in Celtas ex omni gente Latinos:
numina cuncta favent; neque enim tibi maxima Iuno 
usquam aberit”. Dixit, celerisque elapsus in auras
incertum iuvenem tali sermone reliquit.
Nec minus ille Iovis secum mandata volutat,
alternatque animum curis; tum singula secum
mente movens tacita, tristi sub corde retrectat 
eventus varios primum, bellique labores
assiduos et fata deum; tum tempore tali
quid fortuna ferat, qua se ratione sequatur
certa salus, animum partis mutatus in omnis,
omnia pro patriis metuit discrimina terris. 
Surgit et exilis tunicas indutus, amictu
purpureo, chlamydemque super circumdatus auro,
peronesque pedi iungit, simul accipit ensem
fulmineum, et gemmis insignem, auroque superbo,
caelatum et signis, olli quem fecerat ipse 
Mulciber, et fulvis stridentem merserat undis.
Tum sceptrum capit, Omnipotens quod tradidit olim
Pandulpho egregium munus, quo lata tenebat
imperia, atque Italum populos, urbisque regebat.
His accinctus adest coram Pandulphius heros 
omnibus, effulgens tumulo sublimis ab alto
Chalcoboum, Eurybromumque vocans quis talia mandat:
“Ite Iovis magni praecones cura, virumque,
Alphonso et celeres iam nunc mea dicta referte:
haud nos umbriferi montes, pelagusve sonorum 
dividit: ambo armis campum veniemus in aequum.
Non ego contra illum scelerata capessere bella
regnorum, patriave havidus concedere terra
constitui; me magna movens iniuria Martem
impulit Ethruscis agitare in praelia campis: 
me genus Ausonidum, me raptae littora terrae
sollicitant, coguntque novo concurrere bello.
Caedat, et incassum tandem male rapta relinquat;
post ego Meonias linquam, velut hospes, arenas.
Sin decus Ausonium, atque animos contemnere nostros 
apparat, incipiam, neque me bellare pigebit
donec agam invisas Italos Taraconis ad oras”.
Talia mandabat magno referenda tyranno.
Interea oceano fusis aurora quadrigis
vecta, novo tremulos spargebat lumine fluctus, 
aequoris, et summos lustrabat lampade montis.
Constitit, ac magni spectans nova lumina Solis:
“Sol, qui cuncta vides, atque omnia maximus audis,
summe deum Arcitenens, Chrysaï cultor Apollo,
qui Cyllam et Tenedon, felicia regna, tuamque 
Delon, et Ortygiae fontis, Cynthumque iugosum,
Eurotamque cavum, Lyciam, Soractis et arcis
Hesperias, altaeque tenes Capitolia Romae,
ipse fave coeptis, divum pulcherrime, nostris”.
Sic effatus, equum pressis conscendit habenis, 
exploratque vias, incultaque saxa, locosque
difficilis, facilisque oculis, Arnumque sonantem,
Hethruscosque amnis alios, silvasque virentis.
Ac veluti fulvum sequitur cum forte leonem
saxosas inter vallis, aditusque malignos 
venator; summis Poenorum, in montibus ille
stat ferus, et fremitum ter dentibus expuit albis,
murmuraque increpuit, rabidoque exhorruit ore;
excitum tamen Afer agit, telisque fatigat
usque premens, silvisque feram vestigat opacis: 
haud secus Alphonsum regem Pandulphius heros
insequitur, positisque vetat requiescere castris,
quem circum Italiae populi versantur, et olli
grata animo placidis infundunt gaudia dictis.
Illi Pallas erat comes invidiosa, decusque 
immortale dabat, vires animumque secundans,
cara Iovis proles, medio Tritonia campo
ostentans anguis, et Gorgonis ora Medusae
sibila, terribilemque aeratis Aegida monstris,
Nubigeri Iovis arma, solo quibus eruit urbis: 
atque hortata viros, cunctis in mentibus unum
iniecit bellum, tum dulcem Martis amorem.
Amplius haud ultra patriam, carosve penatis,
arma sed arma viri cupiunt, amor omnis in armis,
arma fremunt Itali, sonat excita terra tumultu 
horrisono, fulgent auro, fulvoque orichalco.
Qualis ubi silvam in densam furit ignis anhelas
effundens late flammas, in montibus altis
apparet rubor, innumeris incendia lucem
sparsa locis tendunt, micat hinc Vulcanus et illinc, 
talis ab aere dabat radiis percussa coruscis
lumina Solis apex surgentis, et omnia iuxta
complebat nova lux flammis geminata refusis.
Haud secus innumerae volucrum se milia gentis
multa ferunt ad te densis iam protinus alis, 
Mantua, cum turba resonant tua stagna canora,
Mincius et longas Pater accipit amne coortis;
cygnorum ve solet compelli ad littora nubes
Asia prata super, flavi super arva Caysthri,
ludentes tolluntur aves stridore per auras; 
tot fortes Itali cunctis se se undique fundunt
urbibus ad campum, et liquidi iam flumen ad Arni.
Constitit hic primum pulchris Sismundus in armis
in campi et procerum medio, quem milia circum
hinc atque hinc permulta virum stant agmine, ferro 
non minus accincti iuvenes, quam si horrida duri
Martis ad arma vocet totus furor; undique clamor,
undique concursus; illum mirantur, et illum
postremi primique adeunt: velut aequore in alto
paulatim fremitus liquidis exurgit in undis, 
luctanti scopulo Zephyrique Notique sonantis,
obtrudunt fluctus, fervet mare, et ocius omnis
magna tumet ponti facies, tum cana repulso
marmore spuma salit, cunctae se in saxa sequuntur
innumeris undae cumulis, ipse imbribus atris 
tunditur, in nubemque volans se condit Orion,
et caelo caput atque pedes tellure recondit.
Hic ubi iussa ducis constare silentia dextra,
tot fortes Itali secum taciturna trahebant
agmina, nec quisquam mortali in pectore vocem 
tot populum putet esse, nihil quos lingua iuvabat,
nec dulcis socium varia in commercia sermo,
tanta quies animis, adeo parere decorum.
Toto densa die veniebant agmina tali
ordine, nec cessant, donec nox atra virum vim 
dividit, et placidae suadet parere quieti,
tum Venus ambrosium sic est affata Soporem:
“Somne, deum requies, hominum divina voluptas,
qui renovas pressos variis languoribus artus,
et genus humanum curis urentibus aufers, 
cernis ut ipse super patriae stet nomine carae
sollicitus pulchris solus Sismundus in armis?
Qui pius Ethruscas tueatur ut inclytus urbis,
venit Arimineis instructo milite terris,
et nunc optatis Lydorum tendit in oris. 
I, Sopor, I iuveni fessis infunde medullis
divinam requiem, totique illabere menti.
Hic te digna manent tali pro munere dona:
inter enim Charites quae sit pulcherrima nostras
grata tibi coniunx, vincloque dicata iugali, 
aeternos dabitur spes invidiosa per annos;
Pasitheae tu connubijs utere superbis,
nec tu Iunonem speres dare posse mearum
nympharum quicquam, nec si velit ipse deum Rex
vertet Acidalias nostro de fonte puellas”. 
Dixerat: ille gravis tardis torporibus alas
solvit, et obsuris sensim circundatus umbris
evolat, elapsas torquet qua plurimus undas
Arnus, et e viridi suspectat margine silvas.
Invenit ut varios volventem pectore motus, 
factaque per multam repetentem plurima noctem,
insomnemque oculis, et cuncta futura videntem,
“Cur”, inquit, “Pandulphe, caput non ponis? Et ipsum
te reficis grataeque negas parere quieti?”
Dixit, et immensum defudit in alta soporem 
pectora divinum. Iacuit Pandulphius heros
membra levi deiecta deo devictus, et alto
corde sub increscunt magnarum oblivia rerum.
Tum Pater Omnipotens aliud foecundius olli
auxilium parat, et variam simul advocat Irim. 
“Iri, vides quantas cladis stragemque minetur
Ausoniis veniens patrio rex asper Ibero,
quem contra scaevis fidens Pandulphius armis
crastinus ire parat, serae qui membra quieti
vix tandem misso potuit deflectere somno: 
illum nulla Ceres, illum non ipse Lyaeus
adiuvat, at curis pascit se ingentibus; olli
nectar et ambrosiam iubeo te ferre, cibosque
libet homo quos divus edet: fas noscere divum
munera, fas illi divina vescier aura”. 
Haec ait; illa nihil contra adversata, sed alti
vertice lapsa poli caelo se misit, Ethruscum
castra petens rapido dea magna celerrima lapsu.
Conspicit armatos diverso in gramine edentis,
fumantisque locos: hos insedisse relictis 
exploratores castris, hos ordine presso
membra levare solo; cuncti, quod cuique caducum
sorte fuit, statione sua pro se usque morari
quisque volunt: tum diva duci divina sub alto
pectore defudit, validisque levamina membris. 
Pristinus extemplo magnos vigor imbuit artus,
dulcis odoratae spiravit anhelitus aurae
vivaci sub corde micans, totumque replevit
corpus, et antiquos renovavit in ossibus ignis.
Interea Alphonsi nivea ad tentoria regis 
praecones mandata ferunt: nihil ille relatis
obstupuit verbis, audacique ore profatur:
“Ite redite citi, ductorique haec mea vestro
dicta referte: Italum nihil est quod bella virorum
me moveant, non usque adeo me nota fatigant 
praelia: Parthenope, quam septimus addidit annus
imperio, hac Iove stante meo, non tale vereri
subsidium docuit, terris nunc quale paternis
duxit in Ethruscas heros Pandulphius oras:
dicite sive velit totis exercitus armis 
concurrat, si mi populis conferre Latinos
apparat, aut nostro dirimi si sanguine Martem,
non piget, ambo armis campo certemus in uno,
miles uterque vacet, positis quin spectet et armis
cui Deus, et cui fida ferat sua dextra salutem”. 
Talia dicta ferunt Pandulpho, atque ordine pandunt
omnia; at ille hilari iamdudum fronte salutat,
agnoscitque Iovem simul, et sic ore precatur:
“Sic tu, summe deum, iubeas, sic horride Mavors,
tuque Minerva velis, nunc tempus in arma vocari: 
magnanimi gaudete viri, nam fortibus ausis
congredior soli solo in certamine regi
Alphonso, iniustis Italos qui provocat armis.
Hic finis tandem belli; me verius unam
hanc animam vovisse ferent pro gentibus almae 
Italiae quicunque volent fera bella minores
mirari, et veterum censeri sanguine avorum.
Vos tamen arma, viri, vos arma crepantia cuncti
induite, et facto procedite in agmine ferro.
Non minus accincti proceres, quam si horrida duri 
Martis ad arma vocet totus furor; ite manipli;
insidias alii praelustrent, nequa latentis
barbara turba dolos meditetur, et obvius hostis
obtexat fraudes latebrosi in valle recessus”.
Dixerat: ast Itali vario fremuere tumultu 
et gemitum ingentem tellus dabat incita magno
murmure. Tum fremitusque virum, vocesque loquentum
misceri, et varius volitare per aethera clamor:
haud secus atque olim cum Iupiter altus Olympo
intonuit, sonitus rediere per ardua vasti 
omnia, tum pelago spumantia cerula tollunt
Icario in magno venti, Zephyrique, Notique
incumbunt, imoque cient iam Nerea fundo.
Tum dextram intendit, populoque silentia iussit,
ductoresque videns nunc hos, nunc admonet illos; 
tum si quem sumptis clamantem prospicit armis
ignotum, et tardo miscentem murmura vulgo,
talibus increpitans dictis castigat amaris:
“Infelix, quae tanta animo dementia vano
venit, ut alterius nolis audire loquelas? 
Imbellis, non hic Itali regnabimus omnes!
Unus enim rex est, unus sit ductor Ethruscum:
cui Pater omnipotens sceptrum dedit, ille Latinos
imperio regat”. Et tali tum voce locutus,
arma humeris magni circundat ponderis, omnis 
ante alios longe lucenti splendidus auro.
Ut canis aurati fulgens decus Orionis
sydera multa micat superans, et crine minaci
ipse sub ardenti moribundus nascitur aestu,
debilibusque serit morbos mortalibus atros, 
multigenumque animal, permixto et sanguine cretum
omne perit, periere canes in montibus albi,
talis erat pulchris fulgens Sismundus in armis
aureus, ut fulvo radiarent cuncta metallo
agmina: “nunc vires Martis tentemus acuti, 
ut videam validas quisquis iaculetur et hastas,
pascat equos seu quis melius farragine pingui,
quisve pedum melior cursu, furtoque paratus,
aut biugum levior currum conscendat, et arma
induat, aut galeam rapiat, clypeumque micantem. 
Non equidem numquam populis mandare quiescam
nunquam hodie; donec stellis venientibus altum
nox subeat caelum, curruque invecta virum vim
dividat, atque animos, stimulis ardentibus iras;
et quoscunque procul cessantis littore cernam, 
alitibus, canibusque feris dare frusta iubebo.
Vos timidos medio constringite in agmine, fortes
ante illos sistant; seniores terga sequantur”.
Sic fatur: fremitum magno clamore Latini
ore dabant cuncti, et campos atque arva tegebant. 
Non secus ac liquidis si quando exurgit in undis
aequor, eunt rapidi per aperta sonantia venti,
parte alia madidis infert se se Notus alis
turbidus, Aeolio si forte e carcere missus
liber habet pelagus; salit unda sonantia circum
littora, tum scopulum adversum, tum saxea pulsat
dorsa Notus, fremit omne fretum, rupisque relinquit.
Sed iam Fama volans scaevos implerat Iberos
adventare ducem magnum, felicior alter
quo neque in Italia praesenti Marte, nec usquam. 
Multis quippe dolor stetit imis ossibus ardens,
multis ira modum super addita, multus ubique
clamor, ubique vagans agitat discordia vulgus.
Hos Italum virtus, illos movet inclyta tanti
fama ducis, movet Antiphaten, qui maximus uni 
ante alios comes usque fuit per maxima regi
bella, bonus dextra, claris cui gloria factis
parta dabat magnum magnae virtutis honorem;
consiliis haud inferior, cui fama nec usquam
futilis, est vanis primum quod crimen Iberis. 
Isque, ubi magnanimum conspexit in agmine regem
Alphonsum, alloquitur dictis securus acerbis:
“Dicam equidem, veniamque dabis, rex optime, siquid
peccarim, pandamque libens quae mente locarim:
tu desiste manum committere fortibus armis 
Sismundi, expertis dudum te credere factis
desine, nos Italum fortunae deme furenti.
Quod si nulla tuae tangit te cura salutis,
at patriae miserere tuae, miserere labantis
Hesperiae extremis terrarum nobilis oris. 
Quid moror? An patrios, si te mors atra, Penatis,
occupet, arripiant Itali? Prius o mihi tellus
ima dehisce; prius Stygias illabar ad umbras,
quam bonus Ausoniis moriens Alphonsus in oris
hanc laudem Italiae, populisque relinquat Ethruscis. 
Sunt tibi bella gerant populi qui magna potentes,
praeque aliis aliaeque manus: tu vince paratu
ingenti, terrae atque maris pars utraque nostris
in manibus: quid bella times cum desidet omnis
Italia? An patriis unus Sismundus in armis 
fuderit innumeras, multo nec milite, gentis?”
Dixerat Antiphates, dictis quem torvus iniquis
alloquitur pavidum turbata fronte tyrannus:
“Antiphate infelix, quanquam tibi multa loquendi
copia, mitte loqui, nec regibus ista procaci 
ore velis tandem populum obiurgare per amplum.
O pudor! Hi me igitur quondam quicunque secuti
ad patrias remeare iubent, pro Iupiter, urbis,
polliciti quondam, quaecunque ad bella vocassem,
ire palam, rapidisque domos circundare flammis 
Ausonidum, et longo committere praelia bello?
Hos ne morae piguit? Maneant, dum compleat orbem
Luna semel, populi; bellis imponere finem
decretum Alphonso: regem ne reddite vestrum
omnibus aeternum me dedecus esse futuris. 
Non tamen arguerim vos, si mora longa fatigat,
Hesperidae, multos quos Iupiter altus in annos
distulit, at patrios tamen hinc rediisse Penatis
turpe sit: o socii, bello durate supremo,
atque brevi spacio videamus ut omina Phorbas 
vera canat vates: etenim vidistis, Iberi,
vidimus hoc omnes, cum navibus aequora multis
teximus, atque Italis funesta paravimus arma.
Nec longum est: sanctos aris cum accenderet ignis
Iasius aurata redimitus veste sacerdos 
fronde sub umbrosa pandentis brachia quercus,
quam penes in silvis surgebat plurima pinus
tonsa comam, et virides complexa cacumine ramos.
Ambarum in summo geminae sedere columbae
vertice; quae viridi consederat altera pinu 
alitis armigeri Iovis est pavefacta volatu,
in ramisque latens se frondibus abdidit atris.
Illam septeno volitans premit undique giro
atque ubi septenos circunvolat ales in orbis
fugit, et aethereas it iuncta columba per auras, 
quam sacer in mediis Iovis armiger arripit Euris.
Post autem sacra quae sederat altera quercu
ocior aggreditur, pavidamque eviscerat uncis
unguibus, et victor sublimi in vertice perstat”.
Tunc Atlantiades: “populi sperate superbi, 
hunc finem belli caelo Saturnius alto
ostendit nobis”, inquit: “septem undique giri
septem annos monstrant, septenaque tempora signant
quis bellare diu magnis continget Iberis.
Altera at Italia est, parvo conamine quam vos 
vincetis, vestri teneant quae regna nepotes”.
Talia Atlantiades: “quae nunc peraguntur, Iberi,
durate, o proceres, donec Saturnia regna,
atque solo celsas Italum exaequarimus urbis”.
Dixerat, et cuncti magno clamore ruebant 
armati e vallo: veluti cum nubila tranant
cum rauco clangore grues, pontumque feruntur
trans gelidum, et longae glomerantur in agmine turbae
Pigmaeis mala fata viris, mortemque ferentes.
Ast Itali contra secum taciturna trahebant 
agmina: primus erat pulchris Sismundus in armis
ante alios; veluti ducit cum in praelia taurus
diversis armenta locis, cervice lacessit
insurgens ventos; talem te rector Olympi
tum, Pandulphe, dedit populis decus esse Latinis. 
Iamque adeo vicinae acies utrinque volabant,
illi clamantes, Itali sine more silentes.
Haud secus ac monti nubem protendit opacam
aërio Notus, et meliorem nocte latroni,
pastorique gravem, tantum distabat uterque 
iret ut in primos tectis exercitus arvis,
quantum tela manu dubiis committeret auris,
aut lapidem quisquis torta ferit aethera funda.
Extemplo primi turbantur, et horridus arvis
it globus, arripiunt campum, pugnamque lacessunt. 
Hic hastam ipse tenens Italos secedere iussit,
et firmare gradum, quanquam iactare sagittas
instabant Celtae, glomerataque saxa per auras,
quos tamen Alphonsus pugna revocavit ab atra.
Novit enim secum quianam velit inclytus heros 
fari aliquid. Tum sic Pandulphi maxima proles:
“Vos haec, Hesperidae, vos haec audite, Latini:
cesserit haec Italis victoria si bona nostro
Marte, placet patrias redeant Taraconis ad oras
et Celtae et nati permixto sanguine Iberi. 
Sin me me Ausonijs fortuna inimica nefando
invideat casu, si me Pater ille deum Rex
lumine iam cassum, iam dulcibus auferat auris,
bella gerant Italis invicti ferrea Iberi:
scit Pater omnipotens letum cui pendeat atrum”. 
Sic ait Ausonides, populi stupuere frementes,
quos inter dictis rex est effatus acerbis:
“Nos quoque, si fas est, audite, rogamus Iberi,
Et magni Ausonij, quae Iupiter ipse sub auras
ferre iubet dulcis: sancto favet ille tyranno; 
ab Iove talis honos. Sacris haec foedera firment
Hispani Ausoniique viri: vos ducite nigram
huc pecudem, proceres, niveum mihi ferte iuvencum,
Telluri Solique sacros; aliumque feremus
nos agnum insignem Diti, ne quis Iovis audax 
rumpere sacra velit, densis dum se occulit armis”.
Dixerat; ast animis laeti fremuere Latini,
Hispanique simul, sperantes aspera tolli
bella diu incoepta, et nullis exhausta trophaeis:
frenatisque feruntur equis, quibus omnis humo se 
turba iacit, campoque viri statuuntur in aequo.
Inter utrosque soli spacium telluris opimae
signatur, quo meta viris, quo terminus extat.
Tum Pater ipse deum claro sublimis Olympo
despectans acies, obliquo barbara vultu 
agmina, sed fortis meliore fronte Latinos,
succinctam nymbo, gelidaque in nube sedentem
Iunonem alloquitur: “quid adhuc, gratissima coniunx,
quid dubitamus adhuc prisca de gente Quiritis
et superesse viros, valeant qui fortibus armis 
Italiam tegere, et veterum superare parentum
fortia facta? Vides quali virtute feratur
spumifero Sismundus equo? Quem solus in hostem,
solus in Alphonsum primis se praestet ab annis?
Ergo age, quandoquidem mea te te arcana fatigant, 
accipe, diva, meae quae stet sententia menti.
Nunc cupio aëriam demittere nubibus Irim
ventipedem, sacris ut foedera sancta solutis
incipiant primi violare sine omine Iberi”.
Vix ea: cum fatur contra sic candida Iuno: 
“Convenit inter nos, quotiens arcana patescunt
utrique alterius; neque enim dare maius ubique,
nec praestare mihi potes, o gratissime, munus.
Nanque ego progenies Saturni prima parentis,
inde tibi genus unde mihi: tua maxima coniunx 
dicta diu atque soror, superum regina deorum”.
Iupiter huic contra: “Tua me tua gratia, coniunx
flexit, et aeterno mihi te devinxit amore”.
Dixit: at illa deam vario circundata nymbo
ceruleam vocat, et magni mandata Tonantis 
pandit, et aeripedem caelo dea mittit ab alto.
Illa volat, terras et turbine adacta revisit:
conspicit armatas acies, atque aere micantis
hinc atque hinc populos, et latis agmina campis.
Hos Mars armipotens, illos agitarat Enyo 
illa nihil speculata viros, solumque per omnis
ad Phorbanta venit, fuerat qui maximus illo
tempore cunctigenum sciret qui noscere divum
consilia, atque modis scrutari somnia miris.
Solus et Ausonias ipsum qui duxit ad oras 
Alphonsum augurio fretus, quem Phoebus honorem
addiderat vati; quoniam citharamque fidisque
is puer a primis olli sacraverat annis.
Hunc dea semotum populis utrinque refusis
longaevum opposita deludit nube, proculque 
amovet in solas nemorum loca tristia silvas,
ostendens illi populos, regemque secutos,
agmine cedentis simulato: talia vati
obiectat falsis Thaumantis filia visis,
donec eum in solas abducit littoris oras. 
Huius deinde capit formam, similemque figurat
se dea mortali: rari stant vertice cani,
pendula cum cano stant labra trementia mento,
sunt tremulaeque genae, tremulaeque est vocis imago
discors; assiduo respirant ilia motu. 
Venerat auxilio Libyca de gente Biaon
insignis pharetra iuvenis, teretique sagitta,
montivagas agitare feras, cervosque fugacis,
nec non et fulvos solitus turbare leones
horridus, et rapidi perfultus pellibus ursi, 
cui caput hirsutum malae texere lupinae;
mille viros olim iaculis tremefecit acutis.
Hunc postquam videt astantem dea talibus Iris
alloquitur praestantem animo, et virtute frementem:
“O Libyae virtutis honos, ubi certa, Biaon, 
tela tibi quondam? Pulsa est quo gloria famae,
qua nulli Libya solitus concedere? Ubi arcus
insignes olim venatibus? Ergo age Phoebo
tela favente iace, et pulchrum pete primus honorem;
incipe quae cunctis facies gratissima Celtis, 
Alphonso regi prae cunctis grata, tuo si
ingenio sumptis pereat Sismundus in armis”.
Sic effata, homini mentem convertit ad arma
insano, et nondum meditanti obscura deorum
consilia, ac vires Italorum et bella potentum. 
Interea Ausonii, nec non Taraconia pubes
in medium lecti divosque deasque precati
sacra ferunt, sacrasque incendunt ignibus aras.
Tum rex extremis audax qui venerat oris
stabat, et Ogygij libabat pocula Bacchi, 
sumebatque prior pateris spumantibus almi
dulcia dona soli, puroque ardebat in auro
nectare dulce magis Sileni munus alumni.
Tum super imperio multum rimatus anhelas
poscebat fibras: nihil illi fibra, nec arae, 
nec prosunt Superi, cum sic prior ipse precatur:
“Haec ego sive manu, sive armis foedere rumpam,
tum caput hoc aliena manus cervice recisa
auferat, et victrix alienas portet in oras”.
Vix ea; at Ausonides haec tali rettulit ore: 
“Iupiter Ethruscum nemorum sanctissime cultor,
aethere qui celso regnas, ne cedat olympo
Sol prius oceani liquidas prolapsus in undas,
quam fugiant victi Tyrrheno in littore Iberi,
Alphonsique caput terra foedare cruenta. 
Avulsum nostris manibus, da, maxime divum,
da, Pater, et comptos in pulvere ducere crinis,
perfusos myrra crinis, calidoque metallo
contortos. Da praedones decedere capta
Italia; da ne Celtas terraque marique 
horrescant Itali: tibi tum de marmore templa
candenti statuam miris surgentia signis,
Daedalijs miranda modis, aedisque dicabo
urbis Arimineae in medio, quas barbarus omnis,
atque Italus stupeat. Da tantum vincere nobis, 
et removere nefas”. Dixit, dulcemque Lyaeum
fudit humi patera, et breviter sic ore profatur:
“Sic penitus fracti sedes elisa cerebri
fusa cadat, quicunque prior pia foedera telis,
sive manu rumpet, madidas ut vina per herbas 
ipsa cadunt pateris nunquam reditura supinis”.
Talibus ante aras armati foedera dictis
firmabant, varioque virum clamore fremebant.
Nec mora: praecipites ambo, nec territus usquam
in medium Hesperidum atque Italum processit uterque, 
terribiles visu quassantes vertice cristis
surgentis galeas signis auroque decoras,
hinc Malatesta potens, illinc Taraconius heros;
spectantis populos magnus stupor occupat omnis.
Olli indignantes secum, saevumque frementes 
obsistunt contra dubio sub Marte laborem,
vulneraque inter se minitantur multa, ruuntque
alter in alterius geminatis ictibus arma.
Ac veluti silvam magnam petit advena taururs
arva aliena premens nemorosa per avia passim 
diversis armenta locis trahit, atque ita late
optatos populatur agros; timet asper arator
omnis, et in montis alij fugere iuvenci;
maximus ille autem silvis dominatur avitis:
huic inimicus atrox, sua qui postquam arva teneri 
sensit, in oppositum fertur violentior hostem.
Tum pavidae siluere boves, siluere magistri:
haud aliter Taraconis honos, et gloria magnae
Italiae ingentes duris versantur in armis.
Hic vero Alphonsus durae fore dum putat hastae 
vim solitam, Stygio multos qua miserat horco,
hanc iacit: illa volans clypei septemplicis orbis
rupit, et in medio stridens umbone pependit.
Non tulit Ausonides, clypeumque abiecit, humique
cum clypeo telum defregit, et arduus ipsi 
ipse manu regi telum penetrabile torsit,
et summam clypei partem praerupit, et altum
gustavit leviter violato pectore corpus.
Conclamant Itali, laetumque ad sydera tollunt
murmur, at Hesperidum solvit genua omnia torpor. 
Hic Malatestaï certissima gloria Gentis
magnanimus duris fidens Pandulphius armis
constitit in geminas alacris duo fulmina plantas
arrecto capite, et socios aspectat ovantis,
ense manumque onerat violento, ac vulnerat hostem 
ter quater alternis agitantur in orbibus enses:
tum celer insurgens digitos Sismundus in imos
alte depressos habilem se flexit in ictus.
Tum ferit ingeminans, tum pulsat anhelus utrinque
ardentem galeam signis auroque decoram. 
Buccula sed postquam de casside poene revulsa est,
ter ferit usque premens, fessum sed iam quater ensem
dum domat aere gravi, medium se frangit in ictum
ensis, et imprudens fragilis cadit, atque ita summo
fragmina delucent humero. Non ipse caduco 
ense, nec amissis iuvenis deterritus armis
scaevior ingreditur pugnam, et se se horridus ira
suscitat, ac regem dextra petit alta minantem
vulnera; tum manibus perstringit guttura iunctis,
nunc galeam tenet, et conum premit. Ille nec auras 
nec caelum potuit captis haurire sub armis,
sed trahitur manibus Sismundi digna potentis
praeda, sed attonitus dubijs effatur in umbris:
“Maxime dux Italum, cui Iupiter ipse precari
me iubet, et rerum fortuna celerrima, cuius 
munere me victum potuisti cernere regem,
parce odijs ultra; vivum, precor, optime, serva:
lata tibi varijs quae sunt mihi regna sub oris
omnia victori cedensque volensque relinquo”.
Sic ait; huic contra fatur Pandulphius heros: 
“Regna meis armis, quae maxima multaque iactas,
desine deberi: trahere huc prius ante superbos
Italiae populos, tentoria nostra subito.
Illic, ni fallor, faxo nova foedera firmes”.
Dixerat, et regem dextra laevaque trahebat 
afflictum, et miseris urgentem pectora curis.
At procul insidijs et multa fraude Biaon
cingitur in notas turbandi foederis artis.
Illum tum memorant incensum numine et ira,
arma nefanda manu et diras hausisse sagittas. 
Arcum laeva viri, laevam cita dextra papillam,
hastaque prima manumque tenax, nervumque sonantem
contigit, at laevamque fugax arcumque sagittae
cuspis, et horriferas it stridula lapsa per auras,
et venit, et magni Sismundi in nobile corpus 
figitur, inque humero dextro pennata pependit.
Maximus extemplo magnos dolor occupat artus,
labitur, eque manu rex est avulsus, et usque
liber adit laetos violato foedere Iberos.
Hic Pandulphiades, postquam dolor ossibus imis 
sedit, in hunc morem miseranda voce profatur:
“O Pater omnipotens, mihi cum miserabilis aevi
tempora pauca dares, meliorem impendere honorem
debueras: morti ne manu dimittere regem?
An varijs caruisse dolis haec foedera rebar? 
Omnia credideram, quae nunc Notus horridus auras
iactat in aethereas: diris me fidere Celtis?
Me decuit sacris sceleratam adiungere gentem?
At tu, summe deum, triplici qui foedera sancis
fulmine, qui scaevos potis es punire tyrannos, 
respice mortalis casus, et foedera firma
ipse tua melior dextra”. Nec plura, recessit
saucius: huic magnus magno Iove natus Apollo
astitit, et nullis alijs perspectus eum dux
ipse manu iuvenem socios ducebat ad ipsos. 
Obstupuit visis Pandulphi maxima proles:
“Ecquis es, o Superum, claro qui missus Olympo
venisti in terras, nostros ut forte labores
aspiceres primum caelo requietus in alto?”
Filius huic contra Latonae pauca Iovisque: 
“Ipse ego progenies magni Iovis altus Apollo;
non equidem, non te linquam deus aequus inultum;
nec minor insigni tua te victoria fama
miserit in populos, campo qui viceris isto
congressus soli solo in certamine regi: 
victor eris totas agitans in praelia turmas”.
Dixerat haec magnus magno Iove natus Apollo.
“Ista quidem nobis gratissima, Phoebe, tulisti:
ab Iove cuncta Pater; sed enim grave vulnus inermem
me premit; ipse tuum claro quin mittis Olympo 
Paeona, qui medicas adhibet mortalibus artis?
Sed venia Iovis ille patris iussuque venito,
ne Pater iratus Stygias detrudat in undas
illum etiam, ut quondam; meministi cuncta, novusque
est meminisse dolor; curvo cum littore fractae 
defudere rotae iuvenem, celeresque marinis
turbabantur equi monstris, rapidoque tumultu
Hippolytum fusis lacerum traxere quadrigis,
quem tuus exanimum Stygio revocavit ab Orco
filius; Omnipotens sed enim indignatus, ut illum 
fulmine terrifico Stygiis intorserit undis.
Proinde Iovis magni quae sit sententia primum
disce, decet; posthac sanctis me Paeonis ulnis
siste, Pater, gnati: prosit mihi laurea serta
gestasse, atque artis placidarum hausisse Sororum”. 
Huic contra placido respondit Cynthius ore:
“Iupiter Oceanum dapibus visurus edendis
Aethiopum ad finis primos venit usque piorum,
bissenosque dies, nec plus remoratus, Olympum
ibit, ubi assiduis celebrantur limina divis. 
Hic ego magnanimi quae sit sententia regis
et scire, et nato possum mandata referre”.
Dixerat haec magnus magno Iove natus Apollo.